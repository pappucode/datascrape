কয়েকদিন আগের কথা।আমি যে স্যারের বাসায় টিউশন পড়ি,সেখানেই আমার সাথে এক হাস্যকর কান্ড ঘটেছিল!স্যার উনার বাসার এক রুমে আমাদেরকে টিউশন পড়ান।তো,যখন স্যার অন্য কোনো ব্যাচকে পড়ান,তখন যদি আরেক ব্যাচ এসে পড়ে —তারা তখন বারান্দায় দাঁড়িয়ে থাকে।স্যার সেদিন আমাদের সিনিয়রদেরকে পড়াচ্ছিলেন।আমি আর আমার বন্ধু আগেই চলে গেছিলাম সেদিন।তাই আমরা বারান্দায় দাঁড়িয়ে ছিলাম।স্যার যে রুমে পড়াচ্ছিলেন,সে রুমের একটি জানালা বারান্দার দিকে রয়েছে—যেটাতে থাই গ্লাস লাগানো। যা দিয়ে বাইরে থেকে কিছু দেখা যায় না(মনোযোগ দিয়ে দেখলে অবশ্য হালকা-হালকা ভেতরের জিনিসও দেখা যায়)কিন্তু ভেতর থেকে সব পরিষ্কার দেখা যায়।ওই জানালাকে আবার বাইরে থেকে অনেকটা ঠিক আয়নার মতো ব্যবহার করা যায়—যেটা আমরা সবাই জানি।কিন্তু সেদিন আমি একথাটা ভুলে গেছিলাম!আমি ওই জানালাটাকে আয়নার মতো ব্যবহার করে নিজের চেহারাটা ঘুরিয়ে-ফিরিয়ে দেখছিলাম, চুলটা স্পাইক করছিলাম,শার্টটা ঠিক আছে কিনা দেখছিলাম—কিন্তু আমি ভুলে গেছিলাম যে আমি যা যা করছি, ভেতর থেকে সব একেবারে পরিষ্কার দেখা যাচ্ছে!তখন আমার বন্ধু আমার পিঠে এক চাপড় দিয়ে বললো,"ভেতর থেকে কিন্তু সব দেখা যাচ্ছে, বন্ধু। "তখনই আমার সব স্মৃতিশক্তি তৎক্ষনাৎ ফিরে এলো।আমি মনোযোগ দিয়ে ভেতরের জিনিস দেখার চেষ্টা করলাম।দেখলাম,আমার দিকে তাকিয়ে সিনিয়র দিদি-দাদারা হাসছে! স্যারও আমার দিকে অবাক হয়ে তাকিয়ে রয়েছেন! আমি তখন আর কিছু না করে চুপ করে ওই জানালার ধার থেকে সরে দাঁড়ালাম! খুব লজ্জ্বা পেয়ে গিয়েছিলাম!