কপালের ডানপাশটা ব্যাথা করছে। ডান চোখের ঠিক উপরে। এটাকে কি মাইগ্রেনের ব্যাথা বলা যায়? যায় হয়তো। আমি ঠিক ভাবে জানি না মাথার কোন অংশের ব্যাথাকে মাইগ্রেনের ব্যাথা বলে। বিভিন্ন গল্পে পড়েছি এরকম ব্যাথার কথা। অনেক সময় ফেসবুকে বন্ধুদের স্ট্যাটাসেও দেখেছি এ ব্যাপারে। এটা যে মাথার কোনো অংশের ব্যাথা তা আমি ধারনা করতে পারছি। মাথায় যে অনেক ধরনের ব্যাথা হয় এ ব্যাপারে এখনকার জন সাধারন বেশ সচেতন। সব সময় যে মাথার ব্যাথাকেই ‘মাথা ব্যাথা’ বলা হয় তা কিন্তু নয়। অনেক সময়ই আমরা কারো মুখে শুনি “এই ব্যাপারে আমার কোনো মাথা ব্যাথা নেই” । এখানে তিনি যে তার মস্তকের কথা বলছেন না এ ব্যাপারে আমরা নিশ্চিত।কিন্তু তিনি অন্য ভাবেও প্রকাশ করতে পারতেন। ব্যাক্তি ভেদে এই কথার পরিবর্তন হয় কিছুটা কিন্তু মর্মার্থ সেই একই থেকে যায়। যাইহোক সেদিকে আর আলোকপাত না করে আমার মাথা ব্যাথার কথাই বরং বলতে থাকি।এখন করোনার সময় একটু জ্বর হলেও ডাক্তার ভাবেন হয়তো রোগী করোনায় আক্রান্ত হয়েছে। এই কারনে অনেক জ্বর, ঠান্ডায় আক্রান্ত রোগী ভয়ে ডাক্তারের শরনাপন্ন হন না। মনে মনে আমারো একটু ভয় সঞ্চারিত হয়েছে। মাথা ব্যাথার থেকে আবার জ্বর না চলে আসে। কপালে একটু মলম মালিশ করেছি। ব্যাথাটা আগে বেশ তীক্ষ্ণ ছিলো কিন্তু এখন যেনো সেটা ভোতা হয়ে মাথার ভেতরে প্রবেশ করেছে। তার সাথে আবার বমি বমি ভাবও তৈরি হয়েছে। ‘বমি’ শব্দটা থেকে অনেক গুলো কথা মনে পরে গেলো। লোকে বলে “কিছু মানুয়ের পেটের মধ্যে কথা থাকে না”। এই কথাটা একদম সত্যি,তবে সবার ক্ষেত্রে প্রযোয্য নয়। কিছু মানুষকে আপনি যাই বলুন না কেনো তারা সেটা নিজের মধ্যে রাখতে পারে না। একদম বমি করার মতো আরেকজনের সামনে সব কথা উগ্রে দিবে।বমি নিয়ে আরেকটি কথা হলো.. স্কুলে কিছু ছাত্র থাকে যারা স্কুলে গিয়ে লেখা পড়া গিলে খায় আর পরিক্ষার খাতায় সেগুলো বমি করে। এতে অবশ্য তাদের দোষ নেই। ছোট বেলায় মা যেমন সন্তানকে একটু বেশি খায়ানোর চেষ্টা করতো কিন্তু তার প্রয়োজনের বেশি হলে সে বমি করে দিতো ঠিক এখানেও এমনটি হয়। ছাত্র বুঝে, না বুঝে মুখস্থ করে আর এক পর্যায়ে ভুলে যায়।আমি আমার মাথা ব্যাথার কথা থেকে বেশ দূরে চলে এসেছি আবার সেখানে ফেরত যাওয়া যাক। ডাক্তারের কাছে গেলে ডাক্তার অবশ্যই জিজ্ঞাসা করবেন অতীতে কখনো ব্যাথা পেয়েছিলাম কিনা। কিংবা আগেও এমনি ব্যাথা হয়েছে কিনা। এরকম প্রশ্ন করলে আমার উত্তর হ্যাঁ বোধক হবে। তবে আগে ব্যাথা করেনি, একবার ব্যাথা পেয়েছিলাম। ডান চোখের ঠিক উপরে। একটুর জন্যে চোখ বেঁচে যাওয়া যাকে বলে। তবে বেশ ছোট ছিলাম তাই বাড়ির কাওকে জানাইনি। এখন হলেও জানাতাম না। তখন জানাইনি গালি শুনতে হতো বলে। এখনকার ব্যাপারটা ভিন্ন। এখন জানাতে ইচ্ছা করে না। মাথার ব্যাথাটা একবার বাড়ছে একবার কমছে। এমন কিছু কি হতে পারে কান দিয়ে কোনো কিছু ভেতরে ঢুকে গেছে? কানে যে ঢুকতে পারবেনা তাতো নয়। ঢুকে যেতেই পারে…১০-০৮-২০২০