এই বিশুটা জুতা চুরি করে কি আনন্দ যে পায় — বুঝি না!জুতা চুরি করেও ও কোনো কাজে লাগায় না।ও শুধু জুতাজোড়া নিবে আর কোথাও একটা ফেলে দিয়ে আসবে,এতেই তার আনন্দ! তা সে জুতাজোড়া নতুন বা পুরাতন হোক,কিংবা ছেঁড়া হোক বা ভালো হোক, হোক সস্তা বা দামি —এতে তার কিছু এসে যায় না!ও শুধু জুতা ফেলে দেওয়াতেই আনন্দ পায়!যদি তার চোখে কোনো জুতাজোড়া পড়ে,আর সেখানে যদি কেউ না থাকে,তাহলে এই জুতা বিশুর হাত থেকে বাঁচানো অসম্ভব!সবাই জানে,বিশু জুতা চোর! তাই সবাই জুতা সামলে রাখে,তবে সবসময় কি আর জুতাকে এত চোখে-চোখে রাখা যায়?আবার জুতা কদিন পরপর কেনাও তো একটা ঝামেলা! কারণ, জুতা একবার ফেলে দিয়ে আসলে,বিশুকে বকলেও তো জুতা ফেরত আসেনা।বিশুকে কেউ বকলেও ওর কিছু এসে যায় না! ও বোকার মতো ভান করে মুচকি হাসি দিয়ে সেখান থেকে চলে যায়।মানুষও আর কত বকবে ওকে?সবসময়ই তো এমন করে!আসলে বিশুটার মাথায় একটু ছিঁট আছে।মাঝে-মাঝে ওকে দেখলেও খুব মায়া হয়,তখন আর ওকে বকতে ইচ্ছে করে না।বিশু এমনই।